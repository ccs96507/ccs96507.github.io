
<head>
<title>華陽國志陳壽傳</title>
<meta http-equiv="Content-Type" content="text/html; charset=big5">
<meta http-equiv="Content-Language" content="zh-tw">
<base target="_self">
<style fprolloverstyle>A:hover {color: #FFD700; font-family: 華康新篆體}
</style>
</head>

<body text="#FFFFFF" bgcolor="#004000" link="#FFFFAA" vlink="#FF0000">

<p style="line-height:220%" align="left">
<font size="5" face="華康瘦金體" color="#FFFFFF">華陽國志陳壽傳<br>
<a href="三國志.htm" style="text-decoration: none"><font color="#FFD700">◎返回三國志目錄</a>　　<font color="#FF0000" size="4" face="華康瘦金體">(澎湖許興讓電子書試編)</font>
<hr align="justify">
<p align="justify" style="line-height:260%">
<font size="6" face="華康瘦金體" color="#FF0000">華陽國志陳壽傳</font>
<font size="6" face="華康瘦金體" color="#FFFFFF"><br>
</p>
<p align="justify" style="line-height:168%">　　陳壽字承祚，巴西安漢人也。少受學於散騎常侍譙周，治尚書､三傳，銳精史､漢，聰警敏識，屬文富豔。初應州命衛將軍主簿､東觀祕書郎､散騎黃門侍郎。大同後察孝廉，為本郡中正。<br>
　　益部自建武後，蜀郡鄭伯邑､太尉趙彥信及漢中陳申伯､祝元靈､廣漢王文表皆以博學洽聞，作巴蜀耆舊傳。壽以為不足經遠，乃并巴､漢撰為益部耆舊傳十篇。散騎常侍文立表呈其傳，武帝善之，再為著作郎。吳平後，壽乃鳩合三國史，著魏､吳､蜀三書六十五篇，號三國志，又著古國志五十篇，品藻典雅，中書監荀勗､令張華深愛之，以班固､史遷不足方也。出為平陽侯相。華又表令次定諸葛亮故事集為二十四篇，時壽良亦集，故頗不同。復入為著作郎。鎮南將軍杜預表為散騎侍郎，詔曰：「昨適用蜀人壽良具員，且可以為侍御史。」上官司論七篇，依據典故，議所因革。又上釋諱､廣國論。華表令兼中書郎，而壽魏志有失勗意，勗不欲其處內，表為長廣太守。繼母遺令不附葬，以是見譏。數歲，除太子中庶子。太子轉徙後，再兼散騎常侍。惠帝謂司空張華曰：「壽才宜真，不足久兼也。」華表欲登九卿，會受誅，忠賢排擯，壽遂卒洛下，位望不充其才，當時冤之。<br>
　　兄子符，字長信，亦有文才，繼壽著作佐郎，上廉令。符弟蒞，字叔度，梁州別駕，驃騎將軍齊王辟掾，卒洛下。蒞從弟階，字達芝，州主簿，察孝廉，褒中令､永昌西部都尉､建寧興古太守。皆辭章粲麗，馳名當世。凡壽所述作二百餘篇，符､蒞､階各數十篇。二州先達及華夏文士多為作傳，大較如此。<br>
　　時梓潼李驤叔龍亦&#20737;逸器，知名當世，舉秀才，尚書郎，拜建平太守，以疾辭不就，意在州里，除廣漢太守。初與壽齊望，又相昵友，后與壽情好攜隙，還相誣攻，有識以是短之。<br>
</p>
<hr>
<p><a href="三國志.htm" style="text-decoration: none">
<font color="#FFD700" size="5">◎返回三國志目錄</a></p>
<center><font color="#FF0000" size="4" face="華康瘦金體">《澎湖許興讓電子書試編》</font><font color="#FFD700" size="5" face="華康瘦金體"><span style="display:none;mso-hide:all">許興讓記</span></font></center>
</font></font>

</body>
