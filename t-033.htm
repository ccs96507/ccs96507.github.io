
<head>
<title>三國志卷三十三．蜀書三．〔後主傳第三〕</title>
<meta http-equiv="Content-Type" content="text/html; charset=big5">
<meta http-equiv="Content-Language" content="zh-tw">
<base target="_self">
<style fprolloverstyle>A:hover {color: #FFD700; font-family: 華康新篆體}
</style>
</head>

<body text="#FFFFFF" bgcolor="#004000" link="#FFFFAA" vlink="#FF0000">

<p style="line-height:220%" align="left">
<font size="5" face="華康瘦金體" color="#FFFFFF">三國志卷三十三．蜀書三．後主傳第三<br>
〔後主禪〕<br>
<a href="三國志.htm" style="text-decoration: none"><font color="#FFD700">◎返回三國志目錄</font></a><font color="#FF0000" size="4" face="華康瘦金體">　(澎湖許興讓電子書試編)</font><hr align="justify">
<p align="justify" style="line-height:260%">
<font size="6" face="華康瘦金體" color="#FFFFFF">三國志卷三十三<br>
　　蜀書三<br>
　　　後主傳第三</font></p>
<font size="6" face="華康瘦金體" color="#FFFFFF"></p>
<p align="justify" style="line-height:168%">
　　後主諱禪，字公嗣，先主子也。建安二十四年，先主為漢中王，立為王太子。及即尊號，冊曰：「惟章武元年五月辛巳，皇帝若曰：太子禪，朕遭漢運艱難，賊臣篡盜，社稷無主，格人群正，以天明命，朕繼大統。今以禪為皇太子，以承宗廟，祗肅社稷。使使持節丞相亮授印緩，敬聽師傅，行一物而三善皆得焉，可不勉與！」<a title name="1-1" href="#r1-1"><font size="4">〔一〕</font></a>三年夏四月，先主殂于永安宮。五月，後主襲位於成都，時年十七。尊皇后曰皇太后。大赦，改元。是歲魏黃初四年也。<a title name="1-2" href="#r1-2"><font size="4">〔二〕</font></a></p>
<p align="justify" style="line-height:130%">
<font color="#FFcc99" size="5"><a name="r1-1" href="#1-1"><font size="4">〔一〕</font></a>　禮記曰：行一物而三善者，惟世子而已，其齒於學之謂也。鄭玄日：物猶事也。</font><br>
<font color="#FFcc99" size="5"><a name="r1-2" href="#1-2"><font size="4">〔二〕</font></a>　魏略曰：初備在小沛，不意曹公卒至，遑遽棄家屬，後奔荊州。禪時年數歲，竄匿，隨人西入漢中，為人所賣。及建安十六年，關中破亂，扶風人劉括避亂入漢中，買得禪，問知其良家子，遂養為子，與娶婦，生一子。初禪與備相失時，識其父字玄德。比舍人有姓簡者，及備得益州而簡為將軍，備遣簡到漢中，舍都邸。禪乃詣簡，簡相檢訊，事皆符驗。簡喜，以語張魯，魯（乃）〔為〕洗沐送詣益州，備乃立以為太子。初備以諸葛亮為太子太傅，及禪立，以亮為丞相，委以諸事，謂亮曰：「政由葛氏，祭則寡人。」亮亦以禪未閑於政，遂總內外。臣松之案：二主妃子傳曰「後主生於荊州」，後主傳云「初即帝位，年十七」，則建安十二年生也。十三年敗於長阪，備棄妻子走，趙雲傳曰「雲身抱弱子以免」，即後主也。如此，備與禪未嘗相失也。又諸葛亮以禪立之明年領益州牧，其年與主簿杜微書曰「朝廷今年十八」，與禪傳相應，理當非虛。而魚豢云備敗於小沛，禪時年始生，及奔荊州，能識其父字玄德，計當五六歲。備敗於小沛時，建安五年也，至禪初立，首尾二十四年，禪應過二十矣。以事相驗，理不得然。此則魏略之妄說，乃至二百餘言，異也！又案諸書記及諸葛亮集，亮亦不為太子太傅。</font></p>
<p align="justify" style="line-height:168%">
　　建興元年夏，牂牁太守朱褒擁郡反。<a title name="2-1" href="#r2-1"><font size="4">〔一〕</font></a>先是，益州郡有大姓雍闓反，流太守張裔於吳，據郡不賓，越嶲夷王高定亦背叛。是歲，主皇后張氏。遣尚書郎鄧芝固好於吳，吳王孫權與蜀和親使聘，是歲通好。</p>
<p align="justify" style="line-height:130%">
<font color="#FFcc99" size="5"><a name="r2-1" href="#2-1"><font size="4">〔一〕</font></a>　魏氏春秋曰：初，益州從事常房行部，聞褒將有異志，收其主簿案問，殺之。褒怒，攻殺房，誣以謀反。諸葛亮誅房諸子，徙其四弟於越嶲，欲以安之。褒猶不悛改，遂以郡叛應雍闓。臣松之案：以為房為褒所誣，執政所宜澄察，安有妄殺不辜以悅姦慝？斯殆妄矣！</font></p>
<p align="justify" style="line-height:168%">
　　二年春，務農殖穀，閉關息民。</p>
<p align="justify" style="line-height:168%">
　　三年春三月，丞相亮南征四郡，四郡皆平。改益州郡為建寧郡，分建寧、永昌郡為雲南郡，又分建寧、牂牁為興古郡。十二月，亮還成都。</p>
<p align="justify" style="line-height:168%">
　　四年春，都護李嚴自永安還住江州，築大城。<a title name="3-1" href="#r3-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r3-1" href="#3-1"><font size="4">〔一〕</font></a>　今巴郡故城是。</font></p>
<p align="justify" style="line-height:168%">
　　五年春，丞相亮出屯漢中，營沔北陽平石馬。<a title name="4-1" href="#r4-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r4-1" href="#4-1"><font size="4">〔一〕</font></a>　諸葛亮集載禪三月下詔曰：「朕聞天地之道，福仁而禍淫；善積者昌，惡積者喪，古今常數也。是以湯、武脩德而王，桀、紂極暴而亡。曩者漢祚中微，網漏凶慝，董卓造難，震蕩京畿。曹操階禍，竊執天衡，殘剝海內，懷無君之心。子丕孤豎，敢尋亂階，盜據神器，更姓改物，世濟其凶。當此之時，皇極幽昧，天下無主，則我帝命隕越于下。昭烈皇帝體明叡之德，光演文武，應乾坤之運，出身平難，經營四方，人鬼同謀，百姓與能。兆民欣戴。奉順符讖，建位易號，丕承天序，補弊興衰，存復祖業，誕膺皇綱，不墜於地。萬國未定，早世遐殂。朕以幼沖，繼統鴻基，未習保傅之訓，而嬰祖宗之重。六合壅否，社稷不建，永惟所以，念在匡救，光載前緒，未有攸濟，朕甚懼焉。是以夙興夜寐，不敢自逸，每從菲薄以益國用，勸分務穡以阜民財，授方任能以參其聽，斷私降意以養將士。欲奮劍長驅，指討凶逆，朱旗未舉，而丕復隕喪，斯所謂不燃我薪而自焚也。殘類餘醜，又支天禍，恣睢河、洛，阻兵未弭。諸葛丞相弘毅忠壯，忘身憂國，先帝託以天下，以勖朕躬。今授之以旄鉞之重，付之以專命之權，統領步騎二十萬眾，董督元戎，龔行天罰，除患寧亂，克復舊都，在此行也。昔項籍總一彊眾，跨州兼土，所務者大，然卒敗垓下，死於東城，宗族（如焚）〔焚如〕，為笑千載，皆不以義，陵上虐下故也。今賊效尤，天人所怨，奉時宜速，庶憑炎精祖宗威靈相助之福，所向必克。吳王孫權同恤災患，潛軍合謀，掎角其後。涼州諸國王各遣月支、康居胡侯支富、康植等二十餘人詣受節度，大軍北出，便欲率將兵馬，奮戈先驅。天命既集，人事又至，師貞勢并，必無敵矣。夫王者之兵，有征無戰，尊而且義，莫敢抗也，故鳴條之役，軍不血刃，牧野之師，商人倒戈。今旍麾首路，其所經至，亦不欲窮兵極武。有能棄邪從正，簞食壺漿以迎王師者，國有常典，封寵大小，各有品限。及魏之宗族、支葉、中外，有能規利害、審逆順之數，來詣降者，皆原除之。昔輔果絕親於智氏，而蒙全宗之福，微子去殷，項伯歸漢，皆受茅土之慶。此前世之明驗也。若其迷沈不反，將助亂人，不式王命，戮及妻孥，罔有攸赦。廣宣恩威，貸其元帥，弔其殘民。他如詔書律令，丞相其露布天下，使稱朕意焉。」</font></p>
<p align="justify" style="line-height:168%">
　　六年春，亮出攻祁山，不克。冬，復出散關，圍陳倉，糧盡退。魏將王雙率軍追亮，亮與戰，破之，斬雙，還漢中。</p>
<p align="justify" style="line-height:168%">
　　七年春，亮遣陳式攻武都、陰平，遂克定二郡。冬，亮徙府營於南山下原上，築漢、樂二城。是歲，孫權稱帝，與蜀約盟，共交分天下。</p>
<p align="justify" style="line-height:168%">
　　八年秋，魏使司馬懿由西城，張郃由子午，曹真由斜谷，<font color="#FFcc99" size="5">（斜，余奢反。）</font>欲攻漢中。丞相亮待之於城固、赤阪，大雨道絕，真等皆還。是歲，魏延破魏雍州刺史郭淮于陽谿。徙魯王永為甘陵王。梁王理為安平王，皆以魯、梁在吳分界故也。</p>
<p align="justify" style="line-height:168%">
　　九年春二月，亮復出軍圍祁山，始以木牛運。魏司馬懿、張郃救祁山。夏六月，亮糧盡過軍，郃追至青封，與亮交戰，被箭死。秋八月，都護李平廢徙梓潼郡。<a title name="5-1" href="#r5-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r5-1" href="#5-1"><font size="4">〔一〕</font></a>　漢晉春秋曰：冬十月，江陽至江州有鳥從江南飛渡江北，不能達，墮水死者以千數。</font></p>
<p align="justify" style="line-height:168%">
　　十年，亮休士勸農於黃沙，作流馬木牛畢，教兵講武。</p>
<p align="justify" style="line-height:168%">
　　十一年冬，亮使諸軍運米，集於斜谷口，治斜谷邸閣。是歲，南夷劉冑反，將軍馬忠破平之。</p>
<p align="justify" style="line-height:168%">
　　十二年春二月，亮由斜谷出，始以流馬運。秋八月，亮卒于渭濱。征西大將軍魏延與丞相長史楊儀爭權不和，舉兵相攻，延敗走；斬延首，儀率諸軍還成都。大赦。以左將軍吳壹為車騎將軍，假節督漢中。以丞相留府長史蔣琬為尚書令，總統國事。</p>
<p align="justify" style="line-height:168%">
　　十三年春正月，中軍師楊儀廢徙漢嘉郡。夏四月，進蔣琬位為大將軍。</p>
<p align="justify" style="line-height:168%">
　　十四年夏四月，後主至湔，<a title name="6-1" href="#r6-1"><font size="4">〔一〕</font></a>登觀阪，看汶水之流，旬日還成都。徙武都氐王苻健及氐民四百餘戶於廣都。</p>
<p align="justify" style="line-height:130%">
<font color="#FFcc99" size="5"><a name="r6-1" href="#6-1"><font size="4">〔一〕</font></a>　臣松之案：湔，縣名也，屬蜀郡，音翦。</font></p>
<p align="justify" style="line-height:168%">
　　十五年夏六月，皇后張氏薨。</p>
<p align="justify" style="line-height:168%">
　　延熙元年春正月，立皇后張氏。大赦，改元。立子璿為太子，子瑤為安定王。冬十一月，大將軍蔣琬出屯漢中。</p>
<p align="justify" style="line-height:168%">
　　二年春三月，進蔣琬位為大司馬。</p>
<p align="justify" style="line-height:168%">
　　三年春，使越嶲太守張嶷平定越嶲郡。</p>
<p align="justify" style="line-height:168%">
　　四年冬十月，尚書令費禕至漢中，與蔣琬諮論事計，歲盡還。</p>
<p align="justify" style="line-height:168%">
　　五年春正月，監軍姜維督偏軍，自漢中還屯涪縣。</p>
<p align="justify" style="line-height:168%">
　　六年冬十月，大司馬蔣琬自漢中還，住涪。十一月，大赦。以尚書令費禕為大將軍。</p>
<p align="justify" style="line-height:168%">
　　七年閏月，魏大將軍曹爽、夏侯玄等向漢中，鎮北大將軍王平拒興勢圍，大將軍費禕督諸軍往赴救，魏軍退。夏四月，安平王理卒。秋九月，禕還成都。</p>
<p align="justify" style="line-height:168%">
　　八年秋八月，皇太后薨。十二月，大將軍費禕至漢中，行圍守。</p>
<p align="justify" style="line-height:168%">
　　九年夏六月，費禕還成都。秋，大赦。冬十一月，大司馬蔣琬卒。<a title name="7-1" href="#r7-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r7-1" href="#7-1"><font size="4">〔一〕</font></a>　魏略曰：琬卒，禪乃自攝國事。</font></p>
<p align="justify" style="line-height:168%">
　　十年，涼州胡王白虎文、治無戴等率眾降，衛將軍姜維迎逆安撫，居之于繁縣。是歲，汶山平康夷反，維往討，破平之。</p>
<p align="justify" style="line-height:168%">
　　十一年夏五月，大將軍費禕出屯漢中。秋，涪陵屬國民夷反，車騎將軍鄧芝往討，皆破平之。</p>
<p align="justify" style="line-height:168%">
　　十二年春正月，魏誅大將軍曹爽等，右將軍夏侯霸來降。夏四月，大赦。秋，衛將軍姜維出攻雍州，不克而還。將軍句安、李韶降魏。</p>
<p align="justify" style="line-height:168%">
　　十三年，姜維復出西平，不克而還。</p>
<p align="justify" style="line-height:168%">
　　十四年夏，大將軍費禕還成都。冬，復北駐漢壽。大赦。</p>
<p align="justify" style="line-height:168%">
　　十五年，吳王孫權薨。立子琮為西河王。</p>
<p align="justify" style="line-height:168%">
　　十六年春正月，大將軍費禕為魏降人郭循所殺于漢壽。夏四月，衛將軍姜維復率眾圍南安，不克而還。</p>
<p align="justify" style="line-height:168%">
　　十七年春正月，姜維還成都。大赦。夏六月，維復率眾出隴西。冬，拔狄道、（河閒）〔河關〕、臨洮三縣民，居于綿竹、繁縣。</p>
<p align="justify" style="line-height:168%">
　　十八年春，姜維還成都。夏，復率諸軍出狄道，與魏雍州刺史王經戰于洮西，大破之。經退保狄道城，維卻住鍾題。</p>
<p align="justify" style="line-height:168%">
　　十九年春，進姜維位為大將軍，督戎馬，與鎮西將軍胡濟期會上邽，濟失誓不至。秋八月，維為魏大將軍鄧艾所破于上邽。維退軍還成都。是歲，立子瓚為新平王。大赦。</p>
<p align="justify" style="line-height:168%">
　　二十年，聞魏大將軍諸葛誕據壽春以叛，姜維復率眾出駱谷，至芒水。是歲大赦。</p>
<p align="justify" style="line-height:168%">
　　景耀元年，姜維還成都。史官言景星見，於是大赦，改年。宦人黃皓始專政。吳大將軍孫綝廢其主亮，立琅邪王休。</p>
<p align="justify" style="line-height:168%">
　　二年夏六月，立子諶為北地王，恂為新興王，虔為上黨王。</p>
<p align="justify" style="line-height:168%">
　　三年秋九月，追諡故將軍關羽、張飛、馬超、龐統、黃忠。</p>
<p align="justify" style="line-height:168%">
　　四年春三月，追諡故將軍趙雲。冬十月，大赦。</p>
<p align="justify" style="line-height:168%">
　　五年春正月，西河王琮卒。是歲，姜維復率眾出侯和，為鄧艾所破，還住沓中。</p>
<p align="justify" style="line-height:168%">
　　六年夏，魏大興徒眾，命征西將軍鄧艾、鎮西將軍鍾會、雍州刺史諸葛緒數道並攻。於是遣左右車騎將軍張翼、廖化、輔國大將軍董厥等拒之。大赦。改元為炎興。冬，鄧艾破衛將軍諸葛瞻於綿竹。用光祿大夫譙周策，降於艾，奉書曰：「限分江、漢，遇值深遠，階緣蜀土，斗絕一隅，干運犯冒，漸苒歷載，遂與京畿攸隔萬里。每惟黃初中，文皇帝命虎牙將軍鮮于輔，宣溫密之詔，申三好之恩，開示門戶，大義炳然，而否德暗弱，竊貪遺緒，俛仰累紀，未率大教。天威既震，人鬼歸能之數，怖駭王師，神武所次，敢不革面，順以從命！輒敕群帥投戈釋甲，官府努藏一無所毀。百姓布野，餘糧棲畝，以俟后來之惠，全元元之命。伏惟大魏布德施化，宰輔伊、周，含覆藏疾。謹遣私署侍中張紹、光祿大夫譙周、駙馬都尉鄧良奉齎印緩，請命告誠，敬輸忠款，存亡敕賜，惟所裁之。輿櫬在近，不復縷陳。」是日，北地王諶傷國之亡，先殺妻子，次以自殺。<a title name="8-1" href="#r8-1"><font size="4">〔一〕</font></a>紹、良與艾相遇於雒縣。艾得書，大喜，即報書，<a title name="8-2" href="#r8-2"><font size="4">〔二〕</font></a>遣紹、良先還。艾至城北，後主輿櫬自縛，詣軍壘門。艾解縛焚櫬，延請相見。<a title name="8-3" href="#r8-3"><font size="4">〔三〕</font></a>因承制拜後主為驃騎將軍。諸圍守悉被後主敕，然後降下。艾使後主止其故宮，身往造焉。資嚴未發，明年春正月，艾見收。鍾會自涪至成都作亂。會既死，蜀中軍眾鈔略，死喪狼籍，數日乃安集。</p>
<p align="justify" style="line-height:130%">
<font color="#FFcc99" size="5"><a name="r8-1" href="#8-1"><font size="4">〔一〕</font></a>　漢晉春秋曰：後主將從譙周之策，北地王諶怒曰：「若理窮力屈，禍敗必及，便當父子君臣背城一戰，同死社稷，以見先帝可也。」後主不納，遂送璽緩。是日，諶哭於昭烈之廟，先殺妻子，而後自殺，左右無不為涕泣者。</font><br>
<font color="#FFcc99" size="5"><a name="r8-2" href="#8-2"><font size="4">〔二〕</font></a>　王隱蜀記曰：艾報書云：「王綱失道，群英並起，龍戰虎爭，終歸真主，此蓋天命去就之道也。自古聖帝，爰逮漢、魏，受命而王者，莫不在乎中土。河出圖，洛出書，聖人則之，以興洪業，其不由此，未有不顛覆者也。隗囂憑隴而亡，公孫述據蜀而滅，此皆前世覆車之鑒也。聖上明哲，宰相忠賢，將比隆黃軒，侔功往代。銜命來征，思聞嘉響，果煩來使，告以德音，此非人事，豈天啟哉！昔微子歸周，實為上賓，君子豹變，義存大易，來辭謙沖，以禮輿櫬，皆前哲歸命之典也。全國為上，破國次之，自非通明智達，何以見王者之義乎！」禪又遣太常張峻、益州別駕汝超受節度，遣太僕蔣顯有命敕姜維。又遣尚書郎李虎送士民簿，領戶二十八萬，男女口九十四萬，帶甲將士十萬二千，吏四萬人，米四十餘萬斛，金銀各二千斤，錦綺綵絹各二十萬匹，餘物稱此。</font><br>
<font color="#FFcc99" size="5"><a name="r8-3" href="#8-3"><font size="4">〔三〕</font></a>　晉諸公贊曰：劉禪乘騾車詣艾，不具亡國之禮。</font></p>
<p align="justify" style="line-height:168%">
　　後主舉家東遷，既至洛陽，策命之曰：「惟景元五年三月丁亥。皇帝臨軒，使太常嘉命劉禪為安樂縣公。於戲，其進聽朕命！蓋統天載物，以咸寧為大，光宅天下，以時雍為盛。故孕育群生者，君人之道也，乃順承天者，坤元之義也。上下交暢，然後萬物協和，庶類獲乂。乃者漢氏失統，六合震擾。我太祖承運龍興，弘濟八極，是用應天順民，撫有區夏。于時乃考因群傑虎爭，九服不靜，乘閒阻遠，保據庸蜀，遂使西隅殊封，方外壅隔。自是以來，干戈不戢，元元之民，不得保安其性，幾將五紀。朕永惟祖考遺志，思在綏緝四海，率土同軌，故爰整六師，耀威梁、益。公恢崇德度，深秉大正，不憚屈身委質，以愛民全國為貴，降心回慮，應機豹變，履言思順，以享左右無疆之休，豈不遠歟！朕嘉與君公長饗顯祿，用考咨前訓，開國胙土，率遵舊典，鍚茲玄牡，苴以白茅，永為魏藩輔，往欽哉！公其祗服朕命，克廣德心，以終乃顯烈。」食邑萬戶，賜絹萬匹，奴婢百人，他物稱是。子孫為三都尉封侯者五十餘人。尚書令樊建、侍中張紹、光祿大夫譙周、祕書令郤正、殿中督張通並封列侯。<a title name="9-1" href="#r9-1"><font size="4">〔一〕</font></a>公泰始七年薨於洛陽。<a title name="9-2" href="#r9-2"><font size="4">〔二〕</font></a></p>
<p align="justify" style="line-height:130%">
<font color="#FFcc99" size="5"><a name="r9-1" href="#9-1"><font size="4">〔一〕</font></a>　漢晉春秋曰：司馬文王與禪宴，為之作故蜀技，旁人皆為之感愴，而禪喜笑自若。王謂賈充曰：「人之無情，乃可至於是乎！雖使諸葛亮在，不能輔之久全，而況姜維邪？」充曰：「不如是，殿下何由并之。」他日，王問禪曰：「頗思蜀否？」禪曰：「此間樂，不思蜀。」郤正聞之，求見禪曰：「若王後問，宜泣而答曰『先人墳墓遠在隴、蜀，乃心西悲，無日不思』，因閉其目。」會王復問，對如前，王曰：「何乃似郤正語邪！」禪驚視曰：「誠如尊命。」左右皆笑。</font><br>
<font color="#FFcc99" size="5"><a name="r9-2" href="#9-2"><font size="4">〔二〕</font></a>　蜀記云：諡曰思公，子恂嗣。</font></p>
<p align="justify" style="line-height:168%">
　　評曰：後主任賢相則為循理之君，惑閹豎則為昏闇之后，傳曰「素絲無常，唯所染之」，信矣哉！禮，國君繼體，踰年改元，而章武之三年，則革稱建興，考之古義，體理為違。又國不置史，注記無官，是以行事多遺，災異靡書。諸葛亮雖達於為政，凡此之類，猶有未周焉。然經載十二而年名不易，軍旅屢興而赦不妄下，不亦卓乎！自亮沒後，茲制漸虧，優劣著矣。<a title name="10-1" href="#r10-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r10-1" href="#10-1"><font size="4">〔一〕</font></a>　華陽國志曰：丞相亮時，有言公惜赦者，亮答曰：「治世以大德，不以小惠，故匡衡、吳漢不願為赦。先帝亦言吾周旋陳元方、鄭康成閒，每見啟告，治亂之道悉矣，曾不語赦也。若劉景升、季玉父子，歲歲赦宥，何益於治！」臣松之以為「赦不妄下」，誠為可稱，至於「年名不易」，猶所未達。案建武、建安之號，皆久而不改，未聞前史以為美談。「經載十二」，蓋何足云？豈別有他意，求之未至乎！亮歿後，延熙之號，數盈二十，「茲制漸虧」，事又不然也。<br>
</p>
<hr>
<p><a href="三國志.htm" style="text-decoration: none">
<font color="#FFD700" size="5">◎返回三國志目錄</a></p>
<center><font color="#FF0000" size="4" face="華康瘦金體">《澎湖許興讓電子書試編》</font><font color="#FFD700" size="5" face="華康瘦金體"><span style="display:none;mso-hide:all">許興讓記</span></font></center>
</font></font>

</body>