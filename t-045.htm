
<head>
<title>三國志卷四十五．蜀書十五．〔鄧張宗楊傳第十五〕</title>
<meta http-equiv="Content-Type" content="text/html; charset=big5">
<meta http-equiv="Content-Language" content="zh-tw">
<base target="_self">
<style fprolloverstyle>A:hover {color: #FFD700; font-family: 華康新篆體}
</style>
</head>

<body text="#FFFFFF" bgcolor="#004000" link="#FFFFAA" vlink="#FF0000">

<p style="line-height:220%" align="left">
<font size="5" face="華康瘦金體" color="#FFFFFF">三國志卷四十五．蜀書十五．鄧張宗楊傳第十五<br>
〔鄧芝　張翼　宗預　廖化　楊戲〕<br>
<a href="三國志.htm" style="text-decoration: none"><font color="#FFD700">◎返回三國志目錄</font></a><font color="#FF0000" size="4" face="華康瘦金體">　(澎湖許興讓電子書試編)</font><hr align="justify">
<p align="justify" style="line-height:260%">
<font size="6" face="華康瘦金體" color="#FFFFFF">三國志卷四十五<br>
　　蜀書十五<br>
　　　鄧張宗楊傳第十五</font></p>
<font size="6" face="華康瘦金體" color="#FFFFFF"></p>
<p align="justify" style="line-height:168%">
　　鄧芝字伯苗，義陽新野人，漢司徒禹之後也。漢末入蜀，未見知待。時益州從事張裕善相，芝往從之，裕謂芝曰：「君年過七十，位至大將軍，封侯。」芝聞巴西太守龐羲好士，往依焉。先主定益州，芝為郫邸閣督。先主出至郫，與語，大奇之，擢為郫令，遷廣漢太守。所在清嚴有治績，入為尚書。</p>
<p align="justify" style="line-height:168%">
　　先主薨於永安。先是，吳王孫權請和，先主累遣宋瑋、費禕等與相報答。丞相諸葛亮深慮權聞先主殂隕，恐有異計，未知所如。芝見亮曰：「今主上幼弱，初在位，宜遣大使重申吳好。」亮答之曰：「吾思之久矣，未得其人耳，今日始得之。」芝問其人為誰？亮曰：「即使君也。」乃遣芝脩好於權。權果狐疑，不時見芝，芝乃自表請見權曰：「臣今來亦欲為吳，非但為蜀也。」權乃見之，語芝曰：「孤誠願與蜀和親，然恐蜀主幼弱，國小勢偪，為魏所乘，不自保全，以此猶豫耳。」芝對曰：「吳、蜀二國四州之地，大王命世之英，諸葛亮亦一時之傑也。蜀有重險之固，吳有三江之阻，合此二長，共為脣齒，進可并兼天下，退可鼎足而立，此理之自然也。大王今若委質於魏，魏必上望大王之入朝，下求太子之內侍，若不從命，則奉辭伐叛，蜀必順流見可而進，如此，江南之地非復大王之有也。」權默然良久曰：「君言是也。」遂自絕魏，與蜀連和，遣張溫報聘於蜀。蜀復令芝重往，權謂芝曰：「若天下太平，二主分治，不亦樂乎！」芝對曰：「夫天無二日，土無二王，如并魏之後，大王未深識天命者也，君各茂其德，臣各盡其忠，將提枹鼓，則戰爭方始耳。」權大笑曰：「君之誠款，乃當爾邪！」權與亮書曰：「丁&#21431;掞張，<a title name="1-1" href="#r1-1"><font size="4">〔一〕</font></a>陰化不盡；和合二國，唯有鄧芝。」及亮北住漢中，以芝為中監軍、揚武將軍。亮卒，遷前軍師前將軍，領袞州刺史，封陽武亭侯，頃之為督江州。權數與芝相聞，饋遺優渥。延熙六年，就遷為車騎將軍，後假節。十一年，涪陵國人殺都尉反叛，芝率軍征討，即梟其渠帥，百姓安堵，<a title name="1-2" href="#r1-2"><font size="4">〔二〕</font></a>十四年卒。</p>
<p align="justify" style="line-height:130%">
<font color="#FFcc99" size="5"><a name="r1-1" href="#1-1"><font size="4">〔一〕</font></a>　掞音夷念反，或作豔。臣松之案漢書禮樂志曰「長離前掞光耀明」。左思蜀都賦「摛藻掞天庭」。孫權蓋謂丁&#21431;之言多浮豔也。</font><br>
<font color="#FFcc99" size="5"><a name="r1-2" href="#1-2"><font size="4">〔二〕</font></a>　華陽國志曰：芝征涪陵，見玄猿緣山。芝性好弩，手自射猿，中之。猿拔其箭，卷木葉塞其創。芝曰：「嘻，吾違物之性，其將死矣！」一曰：芝見猿抱子在樹上，引弩射之，中猿母，其子為拔箭，以木葉塞創。芝乃歎息，投弩水中，自知當死。</font></p>
<p align="justify" style="line-height:168%">
　　芝為（大）將軍二十餘年，賞罰明斷，善卹卒伍。身之衣食資仰於官，不苟素儉，然終不治私產，妻子不免飢寒，死之日家無餘財。性剛簡，不飾意氣，不得士類之和。於時人少所敬貴，唯器異姜維云。子良，襲爵，景耀中為尚書左選郎，晉朝廣漢太守。</p>
<p align="justify" style="line-height:168%">
　　張翼字伯恭，犍為武陽人也。高祖父司空浩，曾祖父廣陵太守綱，皆有名跡。<a title name="2-1" href="#r2-1"><font size="4">〔一〕</font></a>先主定益州，領牧，翼為書佐。建安末，舉孝廉，為江陽長，徙涪陵令，遷梓潼太守，累遷至廣漢、蜀郡太守。建興九年，為庲降都督、綏南中郎將。翼性持法嚴，不得殊俗之歡心。耆率劉冑背叛作亂，翼舉兵討冑。冑未破，會被徵當還，群下咸以為宜便馳騎即罪，翼曰：「不然。吾以蠻夷蠢動，不稱職故還耳，然代人未至，吾方臨戰場，當運糧積穀，為滅賊之資，豈可以黜退之故而廢公家之務乎？」於是統攝不懈，代到乃發。馬忠因其成基以破殄冑，丞相亮聞而善之。亮出武功，以翼為前軍都督，領扶風太守。亮卒，拜前領軍，追論討劉冑功，賜爵關內侯。延熙元年，入為尚書，稍遷督建威，假節，進封都亭侯，征西大將軍。</p>
<p align="justify" style="line-height:130%">
<font color="#FFcc99" size="5"><a name="r2-1" href="#2-1"><font size="4">〔一〕</font></a>　益部耆舊傳曰：浩字叔明，治律、春秋，游學京師，與廣漢鐔粲、漢中李郃、蜀郡張霸共結為友善。大將軍鄧騭辟浩，稍遷尚書僕射，出為彭城相，薦隱士閭丘邈等，徵拜廷尉。延光三年，安帝議廢太子，唯浩與太常桓焉、太僕來歷議以為不可。順帝初立，拜浩司空，年八十三卒。續漢書曰：綱字文紀，少以三公子經明行脩舉孝廉，不就司徒辟，以高第為侍御史。漢安元年，拜光祿大夫，與侍中杜喬等八人同日受詔，持節分出，案行天下貪廉，墨綬有罪便收，刺史二千石以驛表聞，威惠清忠，名振郡國，號曰八&#20737;。是時，大將軍梁冀侵擾百姓，喬等七人皆奉命四出，唯綱獨埋車輪於洛陽都亭不去，曰：「豺狼當路，安問狐狸？」遂上書曰：「大將軍梁冀、河南尹不疑，蒙外戚之援，荷國厚恩，以芻蕘之姿，安居阿保，不能敷揚五教，翼贊日月，而專為封豕長蛇，肆其貪饕，甘心好貨，縱恣無厭，多樹諂諛以害忠良，誠天威所不赦，大辟所宜加也。謹條其無君之心十五事於左，皆忠臣之所切齒也。」書奏御，京師震悚。時冀妹為皇后，內寵方盛，冀兄弟權重於人主，順帝雖知綱言不誣，然無心治冀。冀深恨綱。會廣陵賊張嬰等眾數萬人殺刺史二千石，冀欲陷綱，乃諷尚書以綱為廣陵太守；若不為嬰所殺，則欲以法中之。前太守往，輒多請兵，及綱受拜，詔問當得兵馬幾何，綱對曰無用兵馬，遂單車之官，徑詣嬰壘門，示以禍福。嬰大驚懼，走欲閉門。綱又於門外罷遣吏兵，留所親者十餘人，以書語其長老素為嬰所信者，請與相見，問以本變，因示以詔恩，使還請嬰。嬰見綱意誠，即出見綱。綱延置上坐，問其疾苦，禮畢，乃謂之曰：「前後二千石，多非其人，杜塞國恩，肆其私求。鄉郡遠，天子不能朝夕聞也，故民人相聚以避害。二千石信有罪矣；為之者乃非義也。忠臣不欺君以自榮，孝子不損父以求福，天子聖（人）〔仁〕，欲文德以來之，故使太守來，思以爵祿相榮，不願以刑也。今誠轉禍為福之時也；若聞義不服，天子赫然發怒，大兵雲合，豈不危乎！宜深計其利害。」嬰聞，泣曰：「荒裔愚人，數為二千石所侵枉，不堪其困，故遂相聚偷生。明府仁及草木，乃嬰等更生之澤，但恐投兵之日，不免孥戮耳。」綱曰：「豈其然乎！要之以天地，誓之以日月，方當相顯以爵位，何禍之有乎？」嬰曰：「苟赦其罪，得全首領以就農畝，則抱戴沒齒，爵祿非所望也。」嬰雖為大賊，起於狂暴，自以為必死，及得綱言，曠然開明，乃辭還營。明日，遂將所部萬餘人，與妻子面縛詣綱降。綱悉釋縛慰納，謂嬰曰：「卿諸人一旦解散，方垂盪然，當條名上之，必受封賞。」嬰曰：「乞歸故業，不願以穢名汙明時也。」綱以其至誠，乃各從其意，親為安處居宅。子弟欲為吏者，隨才任職，欲為民者，勸以農桑，田業並豐，南州晏然。論功，綱當封，為冀所遏絕，故不得侯。天子美其功，徵欲用之。嬰等上書，乞留在郡二歲。建康元年，病卒官，時年三十六。嬰等三百餘人，皆衰杖送綱喪至洛陽，葬訖，為起冢立祠，四時奉祭，思慕如喪考妣。天子追念不已，下詔褒揚，除一子為郎。</font></p>
<p align="justify" style="line-height:168%">
　　十八年，與衛將軍姜維俱還成都。維議復出軍，唯翼廷爭，以為國小民勞，不宜黷武。維不聽，將翼等行，進翼位鎮南大將軍。維至狄道，大破魏雍州刺史王經，經眾死於洮水者以萬計。翼曰：「可止矣，不宜復進，進或毀此大功。」維大怒。曰：「為蛇畫足。」維竟圍經於狄道，城不能克。自翼建異論，維心與翼不善，然常牽率同行，翼亦不得已而往。景耀二年，遷左車騎將軍，領冀州刺史。六年，與維咸在劍閣，共詣降鍾會于涪。明年正月，隨會至成都，為亂兵所殺。<a title name="3-1" href="#r3-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r3-1" href="#3-1"><font size="4">〔一〕</font></a>　華陽國志曰：翼子微，篤志好學，官至廣漢太守。</font></p>
<p align="justify" style="line-height:168%">
　　宗預字德豔，南陽安眾人也。建安中，隨張飛入蜀。建興初，丞相亮以為主簿，遷參軍右中郎將。及亮卒，吳慮魏或承衰取蜀，增巴丘守兵萬人，一欲以為救援，二欲以事分割也。蜀聞之，亦益永安之守，以防非常。預將命使吳，孫權問預曰：「東之與西，譬猶一家，而聞西更增白帝之守，何也？」預對曰：「臣以為東益巴丘之戍，西增白帝之守，皆事勢宜然，俱不足以相問也。」權大笑，嘉其抗直，甚愛待之，見敬亞於鄧芝、費禕。遷為侍中，徙尚書。延熙十年，為屯騎校尉。時車騎將軍鄧芝自江州還，來朝，謂預曰：「禮，六十不服戎，而卿甫受兵，何也？」預答曰：「卿七十不還兵，我六十何為不受邪？」<a title name="4-1" href="#r4-1"><font size="4">〔一〕</font></a>芝性驕傲，自大將軍費禕等皆避下之，而預獨不為屈。預復東聘吳，孫權捉預手，涕泣而別曰：「君每銜命結二國之好。今君年長，孤亦衰老，恐不復相見！」遺預大珠一斛，<a title name="4-2" href="#r4-2"><font size="4">〔二〕</font></a>乃還。遷後將軍，督永安，就拜征西大將軍，賜爵關內侯。景耀元年，以疾徵還成都。後為鎮軍大將軍，領兗州刺史。時都護諸葛瞻初統朝事，廖化過預，欲與預共詣瞻許。預曰：「吾等年踰七十，所竊已過，但少一死耳，何求於年少輩而屑屑造門邪？」遂不往。</p>
<p align="justify" style="line-height:130%">
<font color="#FFcc99" size="5"><a name="r4-1" href="#4-1"><font size="4">〔一〕</font></a>　臣松之以為芝以年啁預，是不自顧。然預之此答，觸人所忌。載之記牒，近為煩文。</font><br>
<font color="#FFcc99" size="5"><a name="r4-2" href="#4-2"><font size="4">〔二〕</font></a>　吳歷曰：預臨別，謂孫權曰：「蜀土僻小，雖云鄰國，東西相賴，吳不可無蜀，蜀不可無吳，君臣憑恃，唯陛下重垂神慮。」又自說「年老多病，恐不復得奉聖顏」。孫盛曰：夫帝王之保，唯道與義，道義既建，雖小可大，殷、周是也。苟任詐力，雖彊必敗，秦、項是也。況乎居偏鄙之城，恃山水之固，而欲連橫萬里，永相資賴哉？昔九國建合從之計，而秦人卒併六合；囂、述營輔車之謀，而光武終兼隴、蜀。夫以九國之彊，隴、漢之大，莫能相救，坐觀屠覆。何者？道德之基不固，而彊弱之心難一故也。而云「吳不可無蜀，蜀不可無吳」，豈不諂哉！</font></p>
<p align="justify" style="line-height:168%">
　　廖化字元儉，本名淳，襄陽人也。為前將軍關羽主簿，羽敗，屬吳。思歸先主，乃詐死，時人謂為信然，因攜持老母晝夜西行。會先主東征，遇於秭歸。先主大悅，以化為宜都太守。先主薨，為丞相參軍，後為督廣武，稍遷至右車騎將軍，假節，領并州刺史，封中鄉侯，以果烈稱。官位與張翼齊，而在宗預之右。<a title name="5-1" href="#r5-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r5-1" href="#5-1"><font size="4">〔一〕</font></a>　漢晉春秋曰：景耀五年，姜維率眾出狄道，廖化曰：「『兵不戢，必自焚』，伯約之謂也。智不出敵，而力少於寇，用之無厭，何以能立？詩云『不自我先，不自我後』，今日之事也。」</font></p>
<p align="justify" style="line-height:168%">
　　咸熙元年春，化、預俱內徙洛陽，道病卒。</p>
<p align="justify" style="line-height:168%">
　　楊戲字文然，犍為武陽人也。少與巴西程祁公弘、巴郡楊汰季儒、蜀郡張表伯達並知名。戲每推祁以為冠首，丞相亮深識之。戲年二十餘，從州書佐為督軍從事，職典刑獄，論法決疑，號為平當，府辟為屬主簿。亮卒，為尚書右選部郎，刺史蔣琬請為治中從事史。琬以大將軍開府，又辟為東曹掾，遷南中郎參軍，副貳庲降都督，領建寧太守。以疾徵還成都，拜護軍監軍，出領梓潼太守，入為射聲校尉，所在清約不煩。延熙二十年，隨大將軍姜維出軍至芒水。戲素心不服維，酒後言笑，每有傲弄之辭。維外寬內忌，意不能堪，軍還，有司承旨奏戲，免為庶人。後景耀四年卒。</p>
<p align="justify" style="line-height:168%">
　　戲性雖簡惰省略，未嘗以甘言加人，過情接物。書符指事，希有盈紙。然篤於舊故，居誠存厚。與巴西韓儼、黎韜童幼相親厚，後儼痼疾廢頓，韜無行見捐，戲經紀振卹，恩好如初。又時人謂譙周無當世才，少歸敬者，唯戲重之，嘗稱曰：「吾等後世，終自不如此長兒也。」有識以此貴戲。</p>
<p align="justify" style="line-height:168%">
　　張表有威儀風觀，始名位與戲齊，後至尚書，督庲降後將軍，先戲沒。祁、汰各早死。<a title name="6-1" href="#r6-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r6-1" href="#6-1"><font size="4">〔一〕</font></a>　戲同縣後進有李密者，字令伯。華陽國志曰：密祖父光，朱提太守。父早亡。母何氏，更適人。密見養於祖母。治春秋左氏傳，博覽多所通涉，機警辯捷。事祖母以孝聞，其侍疾則泣涕側息，日夜不解帶，膳飲湯藥，必自口嘗。本郡禮命不應，州辟從事尚書郎，大將軍主簿，太子洗馬，奉使聘吳。吳主問蜀馬多少，對曰：「官用有餘，人閒自足。」吳主與群臣汎論道義，謂寧為人弟，密曰：「願為人兄矣。」吳主曰：「何以為兄？」密曰：「為兄供養之日長。」吳主及群臣皆稱善。蜀平後，征西將軍鄧艾聞其名，請為主簿，及書招，欲與相見，皆不往。以祖母年老，心在色養。晉武帝立太子，徵為太子洗馬，詔書累下，郡縣偪遣，於是密上書曰：「臣以險釁，夙遭閔凶，生孩六月，慈父見背，行年四歲，舅奪母志。祖母劉，愍臣孤弱，躬見撫養。臣少多疾病，九歲不行，零丁孤苦，至於成立，既無伯叔，終鮮兄弟，門衰祚薄，晚有兒息。外無期功強近之親，內無應門五尺之童，煢煢孑立，形影相弔。而劉早嬰疾病，常在床蓐，臣侍湯藥，未曾廢離。逮奉聖朝，沐浴清化，前太守臣逵察臣孝廉，後刺史臣榮舉臣秀才，臣以供養無主，辭不赴命。詔書特下，拜臣郎中，尋蒙國恩，除臣洗馬，猥以微賤，當侍東宮，非臣隕首所能上報。臣具表聞，辭不就職。詔書切峻，責臣逋慢，郡縣偪迫，催臣上道，州司臨門，急於星火。臣欲奉詔奔馳，則劉病日篤，苟順私情，則告訴不許，臣之進退，實為狼狽。伏惟聖朝以孝治天下，凡在故老，猶蒙矜愍，況臣孤苦，特為尤甚。且臣少仕偽朝，歷職郎署，本圖宦達，不矜名節。今臣亡國賤俘，至微至陋，猥蒙拔擢，寵命優渥，豈敢盤桓，有所希冀？但以劉日薄西山，氣息奄奄，人命危淺，朝不慮夕。臣無祖母，無以至今日，祖母無臣，亦無以終餘年，母孫二人，更相為命，是以區區不敢廢遠。臣今年四十有四，祖母劉今年九十有六，是臣盡節於陛下之日長，報養劉之日短也。烏鳥私情，願乞終養。臣之辛苦，非徒蜀之人士及二州牧伯所見明知，皇天后土，實所共鑒。願陛下矜愍愚誠，聽臣微志，庶劉僥倖，保卒餘年。臣生當隕首，死當結草，臣不勝犬馬怖懼之情！」武帝覽表曰：「密不空有名也。」嘉其誠款，賜奴婢二人，下郡縣供養其祖母奉膳。及祖母卒，服終，從尚書郎為河內溫縣令，政化嚴明。中山諸王每過溫縣，必責求供給，溫吏民患之。及密至，中山王過縣，欲求芻茭薪蒸，密牋引高祖過沛，賓禮老幼，桑梓之供，一無煩擾，「伏惟明王孝思惟則，動識先戒，本國望風，式歌且舞，誅求之碎，所未聞命。」自後諸王過，不敢有煩。隴西王司馬子舒深敬友密，而貴勢之家憚其公直。密去官，為州大中正，性方直，不曲意勢位。後失荀勖、張華指，左遷漢中太守，諸王多以為冤。一年去官，年六十四卒。著述理論十篇，安東將軍胡熊與皇甫士安並善之。</font></p>
<p align="justify" style="line-height:168%">
　　戲以延熙四年著季漢輔臣贊，其所頌述，今多載于蜀書，是以記之於左。自此之後卒者，則不追諡，故或有應見稱紀而不在乎篇者也。其戲之所贊而今不作傳者，余皆注疏本末於其辭下，可以觕知其髣彿云爾。</p>
<p align="justify" style="line-height:168%">
　　昔文王歌德，武王歌興，夫命世之主，樹身行道，非唯一時，亦由開基植緒，光于來世者也。自我中漢之末，王綱棄柄，雄豪並起，役殷難結，生人塗地。於是世主感而慮之，初自燕、代則仁聲洽著，行自齊、魯則英風播流，寄業荊、郢則臣主歸心，顧援吳、越則賢愚賴風，奮威巴、蜀則萬里肅震，厲師庸、漢則元寇斂跡，故能承高祖之始兆，復皇漢之宗祀也。然而姦凶懟險，天征未加，猶孟津之翔師，復須戰於鳴條也。天祿有終，奄忽不豫。雖攝歸一統，萬國合從者，當時&#20737;乂扶攜翼戴，明德之所懷致也，蓋濟濟有可觀焉。遂乃並述休風，動于後聽。其辭曰：</p>
<p align="justify" style="line-height:168%">
　　皇帝遺植，爰滋八方，別自中山，靈精是鍾，順期挺生，傑起龍驤。始于燕、代，伯豫君荊，吳、越憑賴，望風請盟，挾巴跨蜀，庸漢以并。乾坤復秩，宗祀惟寧，躡基履跡，播德芳聲。華夏思美，西伯其音，開慶來世，歷載攸興。　贊昭烈皇帝</p>
<p align="justify" style="line-height:168%">
　　忠武英高，獻策江濱，攀吳連蜀，權我世真。受遺阿衡，整武齊文，敷陳德教，理物移風，賢愚競心，僉忘其身。誕靜邦內，四裔以綏，屢臨敵庭，實耀其威，研精大國，恨於未夷。　贊諸葛丞相</p>
<p align="justify" style="line-height:168%">
　　司徒清風，是咨是臧，識愛人倫，孔音鏘鏘。　贊許司徒</p>
<p align="justify" style="line-height:168%">
　　關、張赳赳，出身匡世，扶翼攜上，雄壯虎烈。藩屏左右，翻飛電發，濟于艱難，贊主洪業，侔跡韓、耿，齊聲雙德。交待無禮，並致姦慝，悼惟輕慮，隕身匡國。　贊關雲長、張益德</p>
<p align="justify" style="line-height:168%">
　　驃騎奮起，連橫合從，首事三秦，保據河、潼。宗計於朝，或異或同，敵以乘釁，家破軍亡。乖道反德，託鳳攀龍。　贊馬孟起</p>
<p align="justify" style="line-height:168%">
　　翼侯良謀，料世興衰，委質于主，是訓是諮，暫思經算，睹事知機。　贊法孝直</p>
<p align="justify" style="line-height:168%">
　　軍師美至，雅氣曄曄，致命明主，忠情發臆，惟此義宗，亡身報德。　贊龐士元</p>
<p align="justify" style="line-height:168%">
　　將軍敦壯，摧峰登難，立功立事，于時之幹。　贊黃漢升</p>
<p align="justify" style="line-height:168%">
　　掌軍清節，亢然恆常，讜言惟司，民思其綱。　贊董幼宰</p>
<p align="justify" style="line-height:168%">
　　安遠彊志，允休允烈，輕財果壯，當難不惑，以少禦多，殊方保業。　贊鄧孔山</p>
<p align="justify" style="line-height:168%">
　　　　　　孔山名方，南郡人也。以荊州從事隨先主入蜀。蜀既定，為犍為屬國都尉，因易郡名，為朱提太守，選為安遠將軍、庲降都督，住南昌縣。章武二年卒。失其行事，故不為傳。</p>
<p align="justify" style="line-height:168%">
　　揚威才幹，欷歔文武，當官理任，衎衎辯舉，圖殖財施，有義有敘。　贊費賓伯</p>
<p align="justify" style="line-height:168%">
　　　　　　賓伯名觀，江夏鄳人也。劉璋母，觀之族姑，璋又以女妻觀。觀建安十八年參李嚴軍，拒先主於綿竹，與嚴俱降，先主既定益州，拜為裨將軍，後為巴郡太守、江州都督，建興元年封都亭侯，加振威將軍。觀為人善於交接。都護李嚴性自矜高，護軍輔匡等年位與嚴相次，而嚴不與親褻；觀年少嚴二十餘歲，而與嚴通狎如時輩云。年三十七卒。失其行事，故不為傳。</p>
<p align="justify" style="line-height:168%">
　　屯騎主舊，固節不移，既就初命，盡心世規，軍資所恃，是辨是裨。　贊王文儀</p>
<p align="justify" style="line-height:168%">
　　尚書清尚，敕行整身，抗志存義，味覽典文，倚其高風，好侔古人。　贊劉子初</p>
<p align="justify" style="line-height:168%">
　　安漢雍容，或婚或賓，見禮當時，是謂循臣。　贊麋子仲</p>
<p align="justify" style="line-height:168%">
　　少府修慎，鴻臚明真，諫議隱行，儒林天文。宣班大化，或首或林。　贊王元泰、何彥英、杜輔國、周仲直</p>
<p align="justify" style="line-height:168%">
　　　　　　王元泰名謀，漢嘉人也。有容止操行。劉璋時，為巴郡太守，還為州治中從事。先主定益州，領牧，以為別駕。先主為漢中王，用荊楚宿士零陵賴恭為太常，南陽黃柱為光祿勳，謀為少府；建興初，賜爵關內侯，後代賴恭為太常。恭、柱、謀皆失其行事，故不為傳。恭子&#21431;，為丞相西曹令史，隨諸葛亮於漢中，早夭，亮甚惜之，與留府長史參軍張裔、蔣琬書曰：「令史失賴&#21431;，掾屬喪楊顒，為朝中損益多矣。」顒亦荊州人也。後大將軍蔣琬問張休曰：「漢嘉前輩有王元泰，今誰繼者？」休對曰：「至於元泰，州里無繼，況鄙郡乎！」其見重如此。<a title name="7-1" href="#r7-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r7-1" href="#7-1"><font size="4">〔一〕</font></a>　襄陽記曰：楊顒字子昭，楊儀宗人也。入蜀，為巴郡太守，丞相諸葛亮主簿。亮嘗自校簿書，顒直入諫曰：「為治有體，上下不可相侵，請為明公以作家譬之。今有人使奴執耕稼，婢典炊爨，雞主司晨，犬主吠盜，牛負重載，馬涉遠路，私業無曠，所求皆足，雍容高枕，飲食而已，忽一旦盡欲以身親其役，不復付任，勞其體力，為此碎務，形疲神困，終無一成。豈其智之不如奴婢雞狗哉？失為家主之法也。是故古人稱坐而論道謂之三公，作而行之謂之士大夫。故邴吉不問橫道死人而憂牛喘，陳平不肯知錢穀之數，云自有主者，彼誠達於位分之體也。今明公為治，乃躬自校簿書，流汗竟日，不亦勞乎！」亮謝之。後為東曹屬典選舉。顒死，亮垂泣三日。</font></p>
<p align="justify" style="line-height:168%">
　　　　　　何彥英名宗，蜀郡郫人也。事廣漢任安學，精究安術，與杜瓊同師而名問過之。劉璋時，為犍為太守。先主定益州，領牧，辟為從事祭酒。後援引圖、讖，勸先主即尊號。踐阼之後，遷為大鴻臚。建興中卒。失其行事，故不為傳。子雙，字漢偶。滑稽談笑，有淳于髡、東方朔之風。為雙柏長。早卒。</p>
<p align="justify" style="line-height:168%">
　　車騎高勁，惟其泛愛，以弱制彊，不陷危墜。　贊吳子遠</p>
<p align="justify" style="line-height:168%">
　　　　　　子遠名壹，陳留人也。隨劉焉入蜀。劉璋時，為中郎將，將兵拒先主於涪，詣降。先主定益州，以壹為護軍討逆將軍，納壹妹為夫人。章武元年，為關中都督。建興八年，與魏延入南安界，破魏將費瑤，徙亭侯，進封高陽鄉侯，遷左將軍。十二年，丞相亮卒，以壹督漢中，車騎將軍，假節，領雍州刺史，進封濟陽侯。十五年卒。失其行事，故不為傳。壹族弟班，字元雄，大將軍何進官屬吳匡之子也。以豪俠稱，官位常與壹相亞。先主時，為領軍。後主世，稍遷至驃騎將軍，假節，封綿竹侯。</p>
<p align="justify" style="line-height:168%">
　　安漢宰南，奮擊舊鄉，翦除蕪穢，惟刑以張，廣遷蠻、濮，國用用彊。　贊李德昂</p>
<p align="justify" style="line-height:168%">
　　輔漢惟聰，既機且惠，因言遠思，切問近對，贊時休美，和我業世。　贊張君嗣</p>
<p align="justify" style="line-height:168%">
　　鎮北敏思，籌畫有方，導師禳穢，遂事成章。偏任東隅，末命不祥，哀悲本志，放流殊疆。　贊黃公衡</p>
<p align="justify" style="line-height:168%">
　　越騎惟忠，厲志自祗，職于內外，念公忘私。　贊楊季休</p>
<p align="justify" style="line-height:168%">
　　征南厚重，征西忠克，統時選士，猛將之烈。　贊趙子龍、陳叔至</p>
<p align="justify" style="line-height:168%">
　　　　　　叔至名到，汝南人也。自豫州隨先主，名位常亞趙雲，俱以忠勇稱。建興初，官至永安都督、征西將軍，封亭侯。</p>
<p align="justify" style="line-height:168%">
　　鎮南粗強，監軍尚篤，並豫戎任，任自封裔。　贊輔元弼、劉南和</p>
<p align="justify" style="line-height:168%">
　　　　　　輔元弼名匡，襄陽人也。隨先主入蜀。益州既定，為巴郡太守。建興中，徙鎮南，為右將軍，封中鄉侯。</p>
<p align="justify" style="line-height:168%">
　　　　　　劉南和名邕，義陽人也。隨先主入蜀。益州既定，為江陽太守。建興中，稍遷至監軍後將軍，賜爵關內侯，卒。子式嗣。少子武，有文，與樊建齊名，官亦至尚書。</p>
<p align="justify" style="line-height:168%">
　　司農性才，敷述允章，藻麗辭理，斐斐有光。　贊秦子敕</p>
<p align="justify" style="line-height:168%">
　　正方受遺，豫聞後綱，不陳不僉，造此異端，斥逐當時，任業以喪。　贊李正方</p>
<p align="justify" style="line-height:168%">
　　文長剛粗，臨難受命，折衝外禦，鎮保國境。不協不和，忘節言亂，疾終惜始，實惟厥性。　贊魏文長</p>
<p align="justify" style="line-height:168%">
　　威公狷狹，取異眾人；閑則及理，逼則傷侵，舍順入凶，大易之云。　贊楊威公</p>
<p align="justify" style="line-height:168%">
　　季常良實，文經勤類，士元言規，處仁聞計，孔休、文祥，或才或臧，播播述志，楚之蘭芳。　贊馬季常、衛文經、韓士元、張處仁、殷孔林、習文祥</p>
<p align="justify" style="line-height:168%">
　　　　　　文經、士元，皆失其名實、行事、郡縣。處仁本名存，南陽人也。以荊州從事隨先主入蜀，南次至雒，以為廣漢太守。存素不服龐統，統中矢卒，先主發言嘉歎，存曰：「統雖盡忠可惜，然違大雅之義。」先主怒曰：「統殺身成仁，更為非也？」免存官。頃之，病卒。失其行事，故不為傳。</p>
<p align="justify" style="line-height:168%">
　　　　　　孔休名觀，為荊州主簿別駕從事，見先主傳。失其郡縣。文祥名禎，襄陽人也。隨先主入蜀，歷雒、郫令，（南）廣漢太守。失其行事。子忠，官至尚書郎。<a title name="8-1" href="#r8-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r8-1" href="#8-1"><font size="4">〔一〕</font></a>　襄陽記曰：習禎有風流，善談論，名亞龐統，而在馬良之右。子忠，亦有名。忠子隆，為步兵校尉，掌校祕書。</font></p>
<p align="justify" style="line-height:168%">
　　國山休風，永南耽思；盛衡、承伯，言藏言時；孫德果銳，偉南篤常；德緒、義彊，志壯氣剛。濟濟脩志，蜀之芬香。　贊王國山、李永南、馬盛衡、馬承伯、李孫德、李偉南，龔德緒、王義彊</p>
<p align="justify" style="line-height:168%">
　　　　　　國山名甫，廣漢郪人也。好人流言議。劉璋時，為州書佐。先主定蜀後，為綿竹令，還為荊州議曹從事。隨先主征吳，軍敗於秭歸，遇害。子祐，有父風，官至尚書右選郎。</p>
<p align="justify" style="line-height:168%">
　　　　　　永南名邵，廣漢郪人也。先主定蜀後，為州書佐部從事。建興元年，丞相亮辟為西曹掾。亮南征，留邵為治中從事，是歲卒。<a title name="9-1" href="#r9-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r9-1" href="#9-1"><font size="4">〔一〕</font></a>　華陽國志曰：邵兄邈，字漢南，劉璋時為牛鞞長。先主領牧，為從事，正旦命行酒，得進見，讓先主曰：「振威以將軍宗室肺腑，委以討賊，元功未效，先寇而滅；邈以將軍之取鄙州，甚為不宜也。」先主曰：「知其不宜，何以不助之？」邈曰：「匪不敢也，力不足耳。」有司將殺之，諸葛亮為請，得免。久之，為犍為太守、丞相參軍、安漢將軍。建興六年，亮西征。馬謖在前敗績，亮將殺之，邈諫以「秦赦孟明，用伯西戎，楚誅子玉，二世不競」，失亮意，還蜀。十二年，亮卒，後主素服發哀三日，邈上疏曰：「呂祿、霍、禹未必懷反叛之心，孝宣不好為殺臣之君，直以臣懼其偪，主畏其威，故姦萌生。亮身杖彊兵，狼顧虎視，五大不在邊，臣常危之。今亮殞沒，蓋宗族得全，西戎靜息，大小為慶。」後主怒，下獄誅之。</font></p>
<p align="justify" style="line-height:168%">
　　　　　　盛衡名勳，承伯名齊，皆巴西閬中人也。勳，劉璋時為州書佐，先主定蜀，辟為左將軍屬，後轉州別駕從事，卒。齊為太守張飛功曹。飛貢之先主，為尚書郎。建興中，從事丞相掾，遷廣漢太守，復為（飛）參軍。亮卒，為尚書。勳、齊皆以才幹自顯見；歸信於州黨，不如姚&#20279;。&#20279;字子緒，亦閬中人。先主定益州後，為功曹書佐。建興元年，為廣漢太守。丞相亮北駐漢中，辟為掾。並進文武之士，亮稱曰：「忠益者莫大於進人，進人者各務其所尚；今姚掾並存剛柔，以廣文武之用，可謂博雅矣，願諸掾各希此事，以屬其望。」遷為參軍。亮卒，稍遷為尚書僕射。時人服其真誠篤粹。延熙五年卒，在作贊之後。</p>
<p align="justify" style="line-height:168%">
　　　　　　孫德名福，梓潼涪人也。先主定益州後，為書佐、西充國長、成都令。建興元年，徙巴西太守，為江州督、楊威將軍，入為尚書僕射，封平陽亭侯。延熙初，大將軍蔣琬出征漢中，福以前監軍領司馬，卒。<a title name="10-1" href="#r10-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r10-1" href="#10-1"><font size="4">〔一〕</font></a>　益部耆舊雜記曰：諸葛亮於武功病篤，後主遣福省侍，遂因諮以國家大計。福往具宣聖旨，聽亮所言，至別去數日，忽馳思未盡其意，遂卻騎馳還見亮。亮語福曰：「孤知君還意。近日言語，雖彌日有所不盡，更來一決耳。君所問者，公琰其宜也。」福謝：「前實失不諮請公，如公百年後，誰可任大事者？故輒還耳。乞復請，蔣琬之後，誰可任者？」亮曰：「文偉可以繼之。」又復問其次，亮不答。福還，奉使稱旨。福為人精識果銳，敏於從政。子驤，字叔龍，亦有名，官至尚書郎、廣漢太守。</font></p>
<p align="justify" style="line-height:168%">
　　　　　　偉南名朝，永南兄。郡功曹，舉孝廉，臨邛令，入為別駕從事。隨先主東征吳，章武二年卒於永安。<a title name="11-1" href="#r11-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r11-1" href="#11-1"><font size="4">〔一〕</font></a>　益部耆舊雜記曰：朝又有一弟，早亡，各有才望，時人號之李氏三龍。華陽國志曰：群下上先主為漢中王；其文，朝所造也。臣松之案耆舊所記，以朝、邵及早亡者為三龍。邈之狂直，不得在此數。</font></p>
<p align="justify" style="line-height:168%">
　　　　　　德緒名祿，巴西安漢人也。先主定益州，為郡從事牙門將。建興三年，為越嶲太守，隨丞相亮南征，為蠻夷所害，時年三十一。弟衡，景耀中為領軍。義彊名士，廣漢郪人，國山從兄也。從先主入蜀後，舉孝廉，為符節長，遷牙門將，出為宕渠太守，徙在犍為。會丞相亮南征，轉為益州太守，將南行，為蠻夷所害。</p>
<p align="justify" style="line-height:168%">
　　休元輕寇，損時致害，文進奮身，同此顛沛，患生一人，至於弘大。　贊馮休元、張文進</p>
<p align="justify" style="line-height:168%">
　　　　　　休元名習，南郡人。隨先主入蜀。先主東征吳，習為領軍，統諸軍，大敗於猇亭。</p>
<p align="justify" style="line-height:168%">
　　　　　　文進名南，亦自荊州隨先主入蜀，領兵從先主征吳，與習俱死。時又有義陽傅肜，先主退軍，斷後拒戰，兵人死盡，吳將語肜令降，肜罵曰：「吳狗！何有漢將軍降者！」遂戰死。拜子僉為左中郎，後為關中都督，景耀六年，又臨危授命。論者嘉其父子奕世忠義。<a title name="12-1" href="#r12-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r12-1" href="#12-1"><font size="4">〔一〕</font></a>　蜀記載晉武帝詔曰：「蜀將軍傅僉，前在關城，身拒官軍，致死不顧。僉父肜，復為劉備戰亡。天下之善一也，豈由彼此以為異？」僉息著、募，後沒入奚官，免為庶人。</font></p>
<p align="justify" style="line-height:168%">
　　江陽剛烈，立節明君，兵合遇寇，不屈其身，單夫隻役，隕命於軍。　贊程季然</p>
<p align="justify" style="line-height:168%">
　　　　　　季然名畿，巴西閬中人也。劉璋時為漢昌長。縣有賨人，種類剛猛，昔高祖以定關中。巴西太守龐羲以天下擾亂，郡宜有武衛，頗招合部曲。有讒於璋，說羲欲叛者，璋陰疑之。羲聞，甚懼，將謀自守，遣畿子郁宣旨，索兵自助。畿報曰：「郡合部曲，本不為叛，雖有交搆，要在盡誠；若必以懼，遂懷異志，非畿之所聞。」并敕郁曰：「我受州恩，當為州牧盡節。汝為郡吏，當為太守效力，不得以吾故有異志也。」羲使人告畿曰：「爾子在郡，不從太守，家將及禍！」畿曰：「昔樂羊為將，飲子之羹，非父子無恩，大義然也。今雖復羹子，吾必飲之。」羲知畿必不為己，厚陳謝於璋以致無咎。璋聞之，遷畿江陽太守。先主領益州牧，辟為從事祭酒。後隨先主征吳，遇大軍敗績，泝江而還，或告之曰：「後追已至，解船輕去，乃可以免。」畿曰：「吾在軍，未曾為敵走，況從天子而見危哉！」追人遂及畿船，畿身執戟戰，敵船有覆者。眾大至，共擊之，乃死。</p>
<p align="justify" style="line-height:168%">
　　公弘後生，卓爾奇精，夭命二十，悼恨未呈。　贊程公弘</p>
<p align="justify" style="line-height:168%">
　　　　　　公弘，名祁，季然之子也。</p>
<p align="justify" style="line-height:168%">
　　古之奔臣，禮有來偪，怨興司官，不顧大德。靡有匡救，倍成奔北，自絕于人，作笑二國。　贊糜芳、士仁、郝普、潘濬</p>
<p align="justify" style="line-height:168%">
　　　　　　糜芳字子方，東海人也，為南郡太守。士仁字君義，廣陽人也，為將軍，住公安，統屬關羽；與羽有隙，叛迎孫權。郝普字子太，義陽人。先主自荊州入蜀，以普為零陵太守。為吳將呂蒙所譎，開城詣蒙。潘濬字承明，武陵人也。先主入蜀，以為荊州治中，典留州事，亦與關羽不穆。孫權襲羽，遂入吳。普至廷尉，濬至太常，封侯。<a title name="13-1" href="#r13-1"><font size="4">〔一〕</font></a></p>
<p align="justify" style="line-height:130%">
<font color="#FFcc99" size="5"><a name="r13-1" href="#13-1"><font size="4">〔一〕</font></a>　益部耆舊雜記載王嗣、常播、衛繼三人，皆劉氏王蜀時人，故錄于篇。王嗣字承宗，犍為資中人也。其先，延熙世以功德顯著。舉孝廉，稍遷西安圍督、汶山太守，加安遠將軍。綏集羌、胡，咸悉歸服，諸種素桀惡者皆來首降，嗣待以恩信，時北境得以寧靜。大將軍姜維每出北征，羌、胡出馬牛羊&#27658;毦及義穀裨軍糧，國賴其資。遷鎮軍，故領郡。後從維北征，為流矢所傷，數月卒。戎夷會葬，贈送數千人，號呼涕泣。嗣為人美厚篤至，眾所愛信。嗣子及孫，羌、胡見之如骨肉，或結兄弟，恩至於此。常播字文平，蜀郡江原人也。播仕縣主簿功曹。縣長廣都朱游，建興十五年中被上官誣劾以逋沒官穀，當論重罪。播詣獄訟爭，身受數千杖，肌膚刻爛，毒痛慘至，更歷三獄，幽閉二年有餘。每將考掠，吏先驗問，播不答，言「但急行罰，無所多問」！辭終不撓，事遂分明。長免刑戮。時唯主簿楊玩亦證明其事，與播辭同。眾咸嘉播忘身為君，節義抗烈。舉孝廉，除郪長，年五十餘卒。書於舊德傳，後縣令潁川趙敦圖其像，贊頌之。衛繼字子業，漢嘉嚴道人也。兄弟五人。繼父為縣功曹。繼為兒時，與兄弟隨父游戲庭寺中，縣長蜀郡成都張君無子，數命功曹呼其子省弄，甚憐愛之。張因言宴之間，語功曹欲乞繼，功曹即許之，遂養為子。繼敏達夙成，學識通博，進仕州郡，歷職清顯。而其餘兄弟四人，各無堪當世者，父恆言己之將衰，張明府將盛也。時法禁以異姓為後，故復為衛氏。屢遷拜奉車都尉、大尚書，忠篤信厚，為眾所敬。鍾會之亂，遇害成都。</font></p>
<p align="justify" style="line-height:168%">
　　評曰：鄧芝堅貞簡亮，臨官忘家，張翼亢姜維之銳，宗預禦孫權之嚴，咸有可稱。楊戲商略，意在不群，然智度有短，殆罹世難云。</p>
<hr>
<p><a href="三國志.htm" style="text-decoration: none">
<font color="#FFD700" size="5">◎返回三國志目錄</a></p>
<center><font color="#FF0000" size="4" face="華康瘦金體">《澎湖許興讓電子書試編》</font><font color="#FFD700" size="5" face="華康瘦金體"><span style="display:none;mso-hide:all">許興讓記</span></font></center>
</font></font>

</body>